<!DOCTYPE html>
<html>
<head>
 <meta charset="utf-8">
 <!-- Use Janička for dynamic title -->
 <title>Blejvárna</title>

 <!-- Twitter bootstrap (via cdn) -->
 <link rel="stylesheet" href="https://maxcdn.bootstrapcdn.com/bootstrap/3.3.6/css/bootstrap.min.css" integrity="sha384-1q8mTJOASx8j1Au+a5WDVnPi2lkFfwwEAa8hDDdjZlpLegxhjVME1fgjWPGmkzs7" crossorigin="anonymous">

</head>
<body>
 <div class='container'>
  <div class='row'>
 <a class='btn btn-default' href='/kviff2017/'>< Zpět</a>
</div>
<div class='row'>
 <div style="text-align: left;">
 <div class = "col-lg-6">
 <h1>Janička</h1>
 

 <p>Jako na dvouhodinové školní besídce plné neumětelských výkonů si budete připadat na promítání nového filmu Bruna Dumonta – muzikálu Janička o dětství a mládí Jany z Arku. Pokud jeho předchozí počiny – detektivní seriál Malý Quinquin a kostýmní komediální drama Líná zátoka – vzbuzovaly kontroverze kvůli absurdnímu ději a podivným gagům, tento film vzbuzuje pochybnosti i v Dumontově příznivcích. Režisér dovedl svoji bezohlednost vůči divákům na krajní mez a jeho hru není snadné přijmout. Pokud by v titulcích filmu nebylo Dumontovo jméno, zabývali by se jím jen skalní milovníci déčkových filmů.</p>
<p>Janička je pravým opakem výpravných muzikálů: na plátně se objeví pouze pár neherců předvádějících otřesné výkony – a Dumont neváhá zvýraznit, že fakt neumí zpívat ani tančit – kulisami je nevábné místo v exteriérech a hudba je experimentálně metalová (jejím autorem je hudebník Igorrr a podle mého by mohla být o trochu lepší). Dojde na točení hlav dlouhými vlasy, jak je známe od metalových kapel, jenže zde je předvádějí jeptišky.</p>
<p>Dumontovo pojetí Jany z Arku je podvratné. Texty, které zde postavy říkají či zpívají, pocházejí z větší části z divadelní hry francouzského katolického autora Charlese Peguyho, který tuto svatou ctil. A i to je vlastně nemuzikálové – jde o text poměrně složitý, reflektující Janino rozhodnutí zachránit Francii, takže se v něm hodně mluví o Bohu, a i o rozhodování, jak se k francouzské invazi postavit. Když pak Dumont nechá tyto texty zpívat pitvořící se neherece, je to, jako by někdo u nás inscenoval film o Masarykovi, ve kterém bude jeho myšlenky prezentovat debilní pasáček koz. Dumont zkouší, nakolik je mýtus o Janě z Arku pevný a věru si nedělá starost s tím, zda někoho pohorší.</p>
<p>Dumont došel v posledním filmu na samou hranici své metody. Jen kvůli jeho jménu jste ochotni zkoumat, zda jeho film není jen hloupou snahou vysmát se publiku. Při projekci na filmovém festivalu ve Varech to byla ochotna zkoušet jen polovina lidí, druhá odešla zhruba po hodině. Příště musí najít jiný model svých v poslední době bizarních filmů, jinak se stane zajímavým jen pro pár intelektuálů, kteří mu budou ochotní uvěřit.</p>
<p>Taťulda</p>

 </div>
 </div>
 </div>
 <div class='text-muted'>
        2017-07-08 15:43 
    </div>
</div>
 </div>
</body>
</html>